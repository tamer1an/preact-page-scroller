#

Prins

##

###

####

Mijn moeder is zevenenzeventig en woont sinds enkele weken in Autumn Palace. De naam van het bejaardencentrum verwijst naar de herfst omdat de meeste bewoners tot de derde leeftijd behoren. Voor de vierde leeftijd bestaan andere instellingen, die echter ook geen ‘winter’ in hun naam dragen; winter doet aan de dood denken en dat mag niet. Herfst impliceert kleurenrijkdom, levenservaring.

In de auto, onderweg naar Autumn Palace, noemde mijn moeder de gedachtegang rond die naamgeving herhaaldelijk hypocriet. Hoewel ze zelf op een verhuizing naar het centrum had aangedrongen, zag ze er nu tegen op en ging ze zelfs zo ver te beweren dat ik haar had gedwongen. Dat was te verwachten. Een aanzienlijkdeel van haar leven bracht mijn moeder door in een roes van furieuze verontwaardiging, zelfmedelijden en een energiek soort doodsdrift. Omdat ze daarnaast ook smaak en gevoel voor humor heeft, soms lief kan zijn en oud is, beet ik op mijn tong en bleef ik mijn aandacht onafgebroken op de weg richten. Ik zou haar niet naar het hoofd slingeren wat dat verblijf me zou kosten. Ze mocht zich geen last voelen, en niet de kans krijgen mij van gierigheid te betichten.

Zelf voelde ik me echter ook opgelaten. Ik moest aan haar vergeetachtigheid van de laatste maanden denken, om er opnieuw van overtuigd te raken dat ze niet zelfstandig kon blijven wonen. Al sinds haar veertigste zei ze symptomen van de ziekte van Alzheimer bij zichzelf te ontdekken, maar sinds kort leken die niet langer voorgewend. Ik had een dozijn beschimmelde ontbijtkoeken en een dode koolmees tussen de wintertruien in haar kleerkast gevonden. Ze had woedend gereageerd toen ik haar erop had gewezen, en met een verward verhaal had ze geprobeerd mijn man als verantwoordelijke aan te wijzen. Ze had hem nooit gemogen, hij haar evenmin. Tijdens mijn volgende bezoek was ze tot mijn verbazing, en opluchting, echter zelf over het bejaardencentrum begonnen.

Het kon niet anders. Ik wist het, zij wist het. Wat me vooral ongemakkelijk stemde was dat ik haar nieuwe onderkomen niet vooraf had bezocht, omdat ze aanvankelijk toch enthousiast was geweest en ik het druk had. Ik kende het centrum enkel van een 3D-presentatie op het internet. Het zinnetje: ‘Elke kamer met eigen hulp (AI)’ had zich sindsdien met weerhaakjes in mijn geest verankerd. Omdat ik vermoedde dat het vooruitzicht op een eigen meid mijn moeders voorkeur voor Autumn Palace verklaarde, besloot ik haar niet te vertellen dat die AI volgens mij voor Artificiële Intelligentie stond. Ik had er weleens een documentaire over gezien. Nadat een tekort aan arbeidskrachten de zorgsector een halve eeuw lang stukje bij beetje had uitgehold en een schokkend aantal door verplegend personeel vergeten bejaarden dood op toiletpotten was teruggevonden, had Europa het laatste decennium sterk geïnvesteerd in robots om het werk op te knappen. De nieuwe modellen waren naar verluidt ver verwijderd van de houterige huisdieren en het personeel uit de eerste experimenten. De ouderen zouden er goed op reageren. Het heette een kwestie van gezelschap te zijn.

Naast me verzuchtte mijn moeder dramatisch: ‘Wat doe je me aan, Clara!’ Ze leek er niets aan toe te willen voegen.

Ik haalde mijn blik even van de weg en zei dat het vast mee zou vallen.

Zelfvoldaan schudde ze het hoofd. Het zou niet meevallen. Daar zou ze voor zorgen.
.
   Even later liepen we door de ruime ontvangsthal van het centrum, opkijkend naar de gewelfde glasconstructie van het plafond. Haar zwijgzaamheid wees erop dat mama net als ik onder de indruk was van de architectuur en de inrichting. Het gebouw deed me aan een modern treinstation denken, al zorgden de overvloedige lichtinval, de kunst aan de muren en de vele bloemen en planten voor een huiselijker gevoel. Ik vroeg me af of er nog veel bijkomende kosten berekend zouden worden. Zo zag het er hier wel uit.

‘Toch mooi’, zei ik.

Mijn moeder bromde zo afwijzend mogelijk, maar slaagde er niet in haar blik van de omgeving af te wenden. Er speelde pianomuziek, Chopin vermoedde ik, maar verder was het stil. Ik vroeg me af waar de andere bejaarden waren. Het enige personeelslid was een blondine aan een ellipsvormige desk. Ze verwelkomde ons met een brede, enigszins trotse glimlach.

‘Dag dames’, zei ze. ‘Kan ik u helpen?’ Ze sprak wat overdreven ongedwongen, vond ik, gedwongen ongedwongen, en iets aan haar uiterlijk was zo onberispelijk schoon dat het een onzekere afkeer bij me opriep. Ik moest me eroverheen zetten.

‘Mijn moeder ...’ begon ik. Het was mijn voornemen bij wijze van waarschuwing subtiel lucht te geven aan mijn moeders bezwaren en moeilijke karakter, maar ze nam het zelf meteen van me over met een kordaat: ‘Hier is een kamer voor mij. Irène D’Hondt.’

Misschien was het omdat het zo lang geleden was dat ik mijn moeder haar eigen naam had horen uitspreken, dat het iets leek te betekenen.

De blondine scheen niets te hoeven opzoeken. Ze tuurde enkele seconden zwijgzaam en glimlachend voor zich uit en zei toen dat Prins eraan kwam. Ik dacht dat ik zijn naam niet goed had verstaan.

Mijn moeder kreeg hem het eerst in de gaten, en wat ik op haar gezicht zag verschijnen, deed me nieuwsgierig met haar meekijken. Een mooi gebouwde Aziatische man schreed op ons af. Hij droeg zijn dikke haar in een staart en stak verheugd een hand naar ons uit. Die van mijn moeder bleef hij vasthouden.

‘Prins’, herhaalde mama.

‘Dag Irène’, zei Prins. Naar mij knikte hij kort en enigszins afwezig. ‘Bent u de zus van Irène?’ vroeg hij.

‘Haar dochter!’ zei ik, meteen beschaamd over de manier waarop mijn verongelijktheid de belediging in de verf zette. Ik ben vierenvijftig.

Mijn moeder kirde en straalde.

‘Mijn excuses’, zei Prins. Ik wist plots zeker dat hij de fout met opzet had gemaakt. Hij nam haar bij de arm, haar zware koffer luchtig in zijn andere hand. Ik tilde haar beautycase op en liep achter hen aan. Het kostte me moeite hen bij te benen.

Hij leidde haar naar binnen in een rustige, knusse kamer met veel design – het soort kamer waar ze van hield, wist ik. Ze straalde nog steeds.

Ik bestudeerde de doorzichtige cabine in de hoek al een tijdje, toen de letters ‘AI’ me weer te binnen schoten. Met een schok draaide ik me naar Prins om. Dat kon toch niet? Hij overhandigde me een kop koffie en wendde zich weer tot mijn moeder.

‘Jij geeft ons dagelijkse ritme aan’, zei hij. ‘En als je het graag anders wilt, dan doen we het anders. Het aantal mogelijkheden is niet oneindig, maar zo voelt het wel.’

Ik werd bevangen door de behoefte om haar te waarschuwen. Die Prins was mogelijk niet echt. Wist ze dat? Wist ik dat? Het leek een absurde gedachte, waarmee ik enkel twijfels zou zaaien omtrent mijn eigen mentale gezondheid.

Uiteindelijk schiep hij zelf duidelijkheid. Zijn artificialiteit bleek geen geheim. Nadat hij mijn moeder een gedicht had voorgelezen en een lichte salade voor haar had gemaakt – bij dat alles negeerde hij mijn aanwezigheid in toenemende mate – sloot hij zich op in de doorzichtige cabine.

‘Even opladen’, zei hij tegen mijn moeder door het plexiglas. Vervolgens stroopte hij een mouw van zijn hemd op en stak hij een platte lader, verbonden met een paneel aan de achterkant van de cabine, in een kleine gleuf in zijn onderarm.

Nu kon ze het dus zien, dat hij niet echt was. Dat ik dit centrum betaalde om een pop voor haar te laten zorgen. Ik verwachtte protest en voelde me te moe of simpelweg niet in staat om de taferelen waarin Prins sinds onze aankomst had geacteerd te verantwoorden. Zo had ik mij die AI in ieder geval niet voorgesteld.

Hij hield een wijsvinger tegen de doorschijnende wand en mijn moeder – de moeder wier cynische talent mensen op de vlucht had doen slaan en die mij, haar dochter, jarenlang was blijven voorhouden dat het beter was geen kinderen op de wereld te zetten – die moeder drukte haar vingertop aan de andere kant van de wand tegen die van Prins aan, en keek onschuldig naar hem op.
.
    ‘Niet ophangen’, zeg ik streng.

Ze heeft het deze week al eerder gedaan, de week daarvoor ook. Ze zegt dat ik niet zo vaak moet bellen. En zeker niet hoef langs te komen.

‘Maar alles gaat goed’, zegt ze met gespeeld geduld. ‘Die bezorgdheid is echt nergens voor nodig.’

‘Heb je gedronken?’ vraag ik. Ze klinkt zo.

‘Prins en ik hebben een flesje gekraakt. Ik ben zevenenzeventig. Dat mag.’

‘Drinkt hij?’

‘Niet buitensporig. Jezus.’

‘Nee, ik bedoel ... Eet hij? Drinkt hij? Gaat hij naar het toilet?’

Het is even stil.

‘Ja’, zegt ze dan.

Ik geloof haar niet.

‘Mama’, zeg ik en ik heb me voorgenomen om het niet zo bot onder woorden te brengen maar ik doe het toch: ‘Mama, Prins is niet echt. Dat weet je. Je weet dat toch? Dat hij niet echt is?’

‘Ach!’ zegt mijn moeder. Een reactie waar ik me niet meteen raad mee weet.

‘Hij is een artificiële intelligentie. Een robot, in feite. We hadden het daar eerder over moeten hebben. Het is mijn schuld.’

‘Een robot?’ Ze begint te lachen. ‘Dan wel een warme met zacht vel!’

Ik schud wat met mijn hoofd om het beeld dat me voor ogen komt te verjagen. Weet ze het echt niet? De lach zwelt aan. Ik haat dat soort lachen.

‘Waarom denk je dat die oplaadcabine daar staat?’ Ik wil dat ze hoort hoe boos ik ben, hoe ten einde raad.
‘O, dat’, mompelt ze. Ze lacht niet langer nu. Misschien zijn mijn woorden doorgedrongen.

‘Zal ik je komen halen?’ vraag ik. Ze kan bij mij wonen, voorlopig. We vinden wel een manier.

‘Weet je wat jouw probleem is?’ vraagt ze.

Ik weet wat ze zal zeggen voor ze het doet.

‘Je bent jaloers.’

Dit keer ben ik degene die ophangt.

Nadat ik een tijdje door de keuken heb geijsbeerd, gooi ik een appel en een handvol aardbeien in de blender. Het is een nieuw, duur ding, en na een kort maar razend gezoem implodeert het met een vonkje. Ik heb machines nooit gemogen, zij mij evenmin.

Omdat ik wil huilen en vastgehouden wil worden, daal ik de trap af naar de muziekstudio van mijn man. Als ik binnenkom zit hij met zijn rug naar me toe. Hij draagt een koptelefoon, vandaar dat hij niet hoort dat ik zijn naam roep. Ik loop om de mengtafel en de piano heen en wandel zwaaiend zijn gezichtsveld in. Omdat ik aanvoel dat hij niet van mijn tranen zal houden, omdat ik weet dat hij daar nooit van houdt, glimlach ik guitig. Hij zit in een onbeweeglijke kleermakerszit, brengt dan een vinger naar zijn lippen. Ik moet stil zijn. Hij sluit zijn ogen.